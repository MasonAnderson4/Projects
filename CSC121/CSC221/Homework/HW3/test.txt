 
— E dei più affettuosi, disse Federico abbassando gli occhi al suolo.


Passò qualche momento di silenzio.

— Anche voi dunque siete pittore, signor Ducastel? dimandò Ugo — e
avete avuta tanta indulgenza per le mie deboli cose?

— Sappiate meglio conoscere voi stesso, Ugo Ferraretti. Io non temo
d’ingannarmi asserendo che voi siete destinato a formar la gloria del
vostro paese. Sì, ne son sicuro; il vostro nome aggiungerà una bella
pagina alla storia delle arti italiane, e un giorno forse Pisa andrà
superba di aver dato i natali ad Ugo Ferraretti, siccome va superba di
esser la patria di Galileo Galilei.

Ugo volse al cielo i suoi occhi perduti nelle lagrime.

— Dio! Dio mio! Questo momento dolcissimo compensa tutte le sofferenze
della mia vita! Un artista, un Francese, dice che un giorno forse la
mia patria andrà superba di me! Oh se io potessi abbandonarmi a questa
lusinghiera speranza! La gloria! Ed io non ho che diciotto anni! Dio,
Dio mio, se la mia mente s’illude, se le sue parole son false, oh
non voler togliermi questa cara illusione che mi dà forza, coraggio
e vita. Io lavorerò con tutta l’espansione della mia giovinezza;
sfibrerò il mio cuore sulla tela; consumerò i miei giorni allo studio,
alla meditazione. Mi lascino pure nella miseria, se il mio nome dovrà
vivere dopo la mia morte, se un giorno Pisa dovrà additare la _Casa
di Satana_ come la dimora dell’artista Ugo Ferraretti. E che cosa ho a
farne io dei piaceri e delle ricchezze del mondo, se Dio mi concederà
l’ispirazione ed il genio! Questa febbre che mi scalda i polsi ogni
sera, sarebbe mai la febbre dell’arte! Oh Luigia, Luigia mia...

Ugo mise un piccol grido e si coprì il volto colle mani. Egli aveva
avuto uno di quei momenti di delirio a cui si abbandonano le anime
inconcepibili degli artisti.

Dopo alquanti momenti di silenzio, egli levò il capo avvampato, e disse
umilmente al Lennois:

— Perdonate, signor Ducastel, perdonate la stoltezza delle mie
parole.... I patimenti e la solitudine hanno così sfiaccata la mia
ragione, che talvolta esco in mattezze di cui hommi a vergognare.

A seconda che Ugo si lasciava rapire dai trasporti dell’anima, il volto
di Federico diventava livido come quello di un morto: il suo sguardo
pigliava una espressione di ferocia: e un amaro sogghigno contraeva il
suo labbro.

— Non vergognate di abbandonarvi a sì dolci pensieri, che sono pur
troppo i puri e veridici sentimenti dell’animo vostro. Indarno la
vostra eccessiva modestia combatte la bella speranza della gloria, di
cui si annunzia per voi così splendida aurora. Voi avete innanzi a voi
così lungo avvenire!...

Ci era qualche cosa di crudelmente derisorio in queste ultime parole
di Federico; ma la crudele ironia non potea comprendersi dall’anima
schietta e sublime del giovinetto italiano: ciò non pertanto quelle
parole gli parvero strane e d’una vaga significazione.

— Un lungo avvenire! ripetè lentamente il Ferraretti, come se avesse
cercata la soluzione di un arduo problema.

Il suo capo si chinò in atto di scoraggiamento, a guisa di un fiore su
cui passa un violento soffio di aquilone.


Quei due rimasero in silenzio per alcuni secondi.

— Ditemi, Ferraretti, riprese Federico, la vostra _Natività_ non è una
copia di quella di Giovan Battista Naldini, il cui originale è in S.
Maria Novella di Firenze?

— Sì, signor Ducastel: io ne trassi l’idea da un bozzo venutomi tra
mani alcuni anni fa: solamente credetti aggiungervi qualche cosa del
mio. Ben sapete che il Naldini, detto dal Vasari _pratico, perito e
fiero dipintore_, trascurava moltissimo gli accessorii, e sprecava lo
spazio della tavoletta in certe dappochezze che hanno in certo modo
oscurata la sua fama.

— In fatti osservò Federico, ho veduto a Firenze la sua
_Purificazione_, di cui si mena dai Fiorentini gran vanto; è una
miseria: vi sono in aria due angeli, di cui uno è senz’ali, sì che non
si sa come si regga in alto, e sembra un bambino che minacci di cadere.

— Voi avete molto viaggiato, signor Ducastel?

— Sono da parecchi anni in Italia a studiare su i capilavori del genio.

— Oh quanto amerei di vedere un vostro lavoro, signor Ducastel! Se
debbo giudicare da quel che sente l’animo mio nell’udirvi a parlare, io
dovrò dire di voi quello che la vostra generosa bontà si compiaceva dir
di me, vale a dire che la Francia un giorno andrà superba del vostro
nome.

A queste parole gli occhi di Federico scintillarono come due razzi
accesi, e la sua fisonomia, pel consueto fredda e impassibile,
s’irradiò d’una luce di entusiasmo e di passione.

— Oh se ciò fosse vero! Ma io non ho il vostro genio, la vostra
abilità; io non sono nato sotto questo cielo, non sono Italiano! Eppure
io sento che farei tutto per acquistarmi un nome, per uscire dalla
insopportabile oscurità a cui mi danna la mia nascita; tutto farei
per udir mormorare il mio nome quando passo per le strade, per essere
anch’io additato nelle riunioni e nei pubblici spettacoli. Oh felici,
mille volte felici, coloro che sanno crearsi un nome!

Una delle corde più vive del cuor di Federico era stata mossa, e il suo
linguaggio questa volta era la genuina espressione del suo pensiero;
tranne che l’invidia si avea posta la maschera del desiderio di gloria.
Era l’ignobile mosca che vuole imitare il volo della farfalla.

La conversazione fu novellamente interrotta dalle riflessioni a cui
ciascuno di quei due si abbandonò.

— La vostra _Vergine Assunta_ è magnifica riprese Lennois, ci è dello
Zingaro in questa tavoletta: che soavità di colorito! che studio di
prospettiva! Ho veduto qualche cosa di simile al vostro lavoro nel
Museo di Napoli: era una dipintura del Solario, che egli facea, se ben
ricordo, per la chiesa di S. Pietro ad Aram di quella città.

— Oh, per carità, signor Ducastel!... La vostra amicizia per me vi
trasporta... Paragonare le mie povere pitture a quelle dell’immortale
Solario!

— Io non vi adulo, Ferraretti; bensì vi dico schiettamente quello
che penso di voi... Ve l’ho detto, e ve lo ripeto: voi avete genio e
maniera tutta propria... Ma, perdinci, è una ora che sono qui, e non mi
avete ancora fatto ammirare del bello e del nuovo, soggiunse Federico,
gittando all’intorno della camera uno sguardo indagatore; io voglio
vedere qualche altro vostro lavoro, mio caro Ferraretti; questa tela
ricoperta da un panno.

Ugo fu scosso, si turbò, arrossì.

— Ah! questa tela... è un quadro, su cui lavoro da sei mesi: esso
è tutta la mia vita, tutta l’anima mia, tutto il mio amore; ma sono
appena a metà dell’opera.

— Ah questo certamente sarà un capolavoro, esclamò il Lennois, ed io
sarò felice di poterlo ammirare nel suo nascere.

È tempo di far notare ai nostri lettori che sin dal primo entrare
di Federico Lennois nello studio dell’artista italiano, avea quegli
balestrato uno sguardo sulla tela ricoperta, divorato dal desiderio
di vedere ciò che vi si contenesse: ma non avea creduto prudente e
discreto il richiederne a prima giunta il Ferraretti.

— Un capolavoro!... Oh, lo sarà lo spero.

Questo grido, scappato involontariamente dalla intuizione del genio,
fece allibir d’invidia il Francese.

— Su, su, togliete quel panno, disse questi mal contenendo l’amarissima
curiosità che il divorava, e si appressava al cavalletto per iscoprire
il quadro; ma Ugo il rattenne.

— Un momento, signor Ducastel, io sono pronto a soddisfare alla vostra
curiosità; ma debbo avvertirvi che è questa una gran prova di amicizia
che vi do... Nessun al mondo ha finoggi veduta quella tela.

— Ah! esclamò il Lennois, cui un pensiero d’inferno attraversò l’anima
nera; nessuno ha veduto il vostro quadro!

— Nessuno l’ha veduto, ed io ho le mie ragioni per nasconderlo per ora
ad ogni occhio mortale... Laonde giuratemi, signor Ducastel, che non
paleserete ad anima viva l’esistenza di questo quadro.

— Ve lo giuro sulla mia vita, rispose cupamente Federico.

Ugo sollevò il panno che copriva la tela...

Egli era pallido come per morte.

Invece il volto di Federico Lennois era divenuto una vampa di fuoco; i
suoi occhi erano ardentemente fissi in sulla tela: un pensiero intanto
gli annebbiava la vista:

— «Questo quadro sarà mio... Lavora, lavora, Ugo Ferraretti e, poi
muori... io raccoglierò il frutto delle tue fatiche. Tra pochi mesi
il mondo saprà che l’autore del quadro _la Preghiera_ è... Ferdinando
Ducastel.»




VIII.

IL DISEGNO DEL LENNOIS


Egli è mestieri che disveliamo qual si era lo scopo di Federico Lennois
nel trarre a visitare l’artista della _Casa di Satana_.


Federico era a Pisa da alquanti mesi; egli avea già percorso le
principali città d’Italia, non tanto, come egli diceva, per vaghezza di
studiare i capilavori di arte, di cui è sì ricca questa terra, quanto
pel bisogno incessante di distrazioni ch’ei sentiva, per isfuggire al
suo più mortale nemico, sè medesimo. Un’inquietudine perpetua seguitava
questo giovine in qualsivoglia paese. Diremo altrove qual si fu la
prima tempestosa giovinezza, e quali sciagure la colpirono.

A Pisa, siccome a Milano, a Roma, a Napoli, a Firenze, Federico prendea
contezza dei più rinomati artisti del paese, e andava a visitarli,
annunziandosi loro ammiratore: spesse volte facea delle compere per
ispecularvi sopra: tal’altra fiata si poneva per qualche tempo appresso
ad un pittore per meglio apprendere l’arte. Ma nè l’ammirazione, nè
l’interesse, nè la brama di apparare guidavano i passi di lui nelle
dimore degli artisti. Altra passione, assai differente, ve lo menava,
passione ignobile, rarissima appo gl’Italiani, L’INVIDIA.


Federico non era cattivo dipintore; egli avea studiato sotto abili
maestri, e qualche volta si potea dire che una scintilla di genio
era in lui; ma la mezzanità, morte delle arti e degli artisti, la
mezzanità, che genera la presunzione, la cattiveria e l’invidia, la
mezzanità era tutto il retaggio di Federico. Comechè si sforzasse
di dare alle sue tavolette energia, grazia e naturalezza, lo stento
e l’artificio vi trasparivano sempre. Era nelle sue figure qualche
cosa che a prima vista colpiva per vivacità di colorito, per risalto
de’ _primi piani_, per una certa originalità di concetto; ma quando
l’occhio del perito si riposava sul quadro, vi trovava tanti difetti
e sconcezze, quanti pregi e grazie vi si erano scorti in sul primo
riguardare. Niente del bello stile italiano, quantunque in Italia egli
avesse studiato: nulla della semplicità che è tutto il mistero del
genio.

Veggendo poco valutati i suoi lavori, a’ quali erano sempre messi
avanti anche i più mediocri di pittori italiani, arrovellavasi contro
di questi; e scagliava su le più orrende bestemmie e imprecazioni.
Col germe dell’odio grandemente sviluppato nel seno, simili giuste
preferenze non poteano che sempre più esasperare l’animo di lui e farvi
nascere le più crudeli passioni. Dapprima ei si ficcava negli studi
degli artisti per cercare di scoprire qualche segreto di cui valersi
per dar merito a’ suoi lavori. Destro, sottile, ipocrito, spiritoso,
insinuante, di bella e pulita corteccia, di linde maniere, egli
trovava facile e gradita accoglienza dappertutto, e si faceva un gran
numero di amici, i quali tutti ei tradiva, svelando all’uno i segreti
dell’altro, dicendo a questo un gran male di quello, e burlandosi di
tutti. Federico si studiava di screditare i più abili e rinomati, di
gittare l’ironia, lo scherno, la maldicenza, la calunnia sulle opere
più insigni; ed avrebbe voluto aver la possanza della distruzione, per
annientare in un sol momento tutti i prodotti del genio italiano.

Egli spendea danaro per corrompere i più accreditati giornali d’Italia:
faceva scrivere articoli virulenti contro le più lodate dipinture degli
artisti italiani: egli stesso non si facea scrupolo di farsi il proprio
elogiatore. Ma le lodi comprate non fruttano gloria, siccome la satira
calunniosa non può che per un momento offuscare il vero merito. Il
pubblico condanna le bugiarde voci de’ giornali, e dispensa l’encomio o
il biasimo nella bilancia della giustizia.

Dopo qualche mese della sua dimora in Pisa, Federico avea conosciuto
il suo degno compatriotta Giacomo Paillard. Ogni mattina quegli traeva
a casa di costui, e vi s’intrattenea alquante ore. Il Paillard era
informato di tutta la cronaca del paese; sapeva i fatti più segreti
delle famiglie, facea baratto di quadri con tutto il resto d’Italia.
Egli aveva alcune superficiali cognizioni di pittura, ma conosceva da
professore la storia sul merito, sull’autore, sulla data e sulla scuola
d’un quadro. Il Paillard ritoccava, ristaurava, impastava, imbrogliava,
vendea lucciole per lanterne; dava del nuovo per vecchio; improvvisava
celebrità; dava dei fratelli all’Urbinate, al Tiziano, al Coreggio;
prodigalizzava e toglieva il genio a suo pieno piacimento: facea di
tutto insomma per carpir quattrini dalle tasche de’ merlotti, siccome
soglion fare questi francesi che vengono a speculare in Italia.

Non potevano meglio riscontrarsi due arnesi della stampa di Federico
e del sig. Paillard: l’avarizia e l’invidia si erano abbracciate in un
solo intento, la morte del genio.

Federico avea veduti i quadri di Ugo Ferraretti ed era rimasto colpito
dalla straordinaria bellezza di que’ dipinti: erasi tosto informato del
loro autore, e la sua gioia fu grande quando seppe che il Ferraretti
vivea nella più squallida miseria. _L’Addolorata_, la _Vergine Assunta_
e la _Natività del Signore_ erano tre quadretti inapprezzabili: era
in essi qualche cosa del bel secolo di Leone X. Federico non potea
saziarsi di ammirare la finezza, il colorito, il partito di pieghe,
l’espressione e la soavità de’ volti. Benchè il rivendugliolo gli
avesse detto che que’ quadretti eran copie e ne avesse additato gli
originali, Federico trovava in quelli l’impronta del genio. Egli aveva
già veduto a Firenze l’originale della _Natività del Signore_: ed era
convinto che la copia del Ferraretti valea più del dipinto del Naldini.

Federico comprò i due quadri dal Paillard, ed avrebbe anche comprata
l’_Addolorata_, se questa non fosse stata già venduta, per contratto,
alla Casa Righetti di Livorno. Il Lennois avea il suo proponimento:
avvicinarsi al Ferraretti, cattivarsi l’amicizia col fare mostra
di generosità, e trar profitto dalla miseria di lui comprandone il
pennello. Federico volea far servire il Ferraretti come istrumento
della gloria, i quadri di Ugo avrebbero un giorno portato il nome di
Ducastel.

Federico non indugiò a mandare ad effetto il suo disegno, e noi
l’abbiamo veduto presentarsi alla _Casa di Satana_ e divenire in un
momento l’amico del Ferraretti, il quale non potea giammai supporre
quale anima si nascondesse sotto le avvenenti forme del Francese.

È facile il comprendere come esultasse il cuore del perfido Federico
nel vedere il quadro la _Preghiera_, e nell’udire dalla bocca del suo
autore che nissun occhio mortale aveva affisato quella dipintura.

Le ardenti parole pronunziate dal Ferraretti quando gli si parlò di
gloria davano chiaramente a divedere com’ei lavorasse dietro l’impulso
di questo fervidissimo desiderio: laonde era impossibile di ottenere da
lui, per qualsivoglia somma di danaro, la compra di quella creazione,
la quale non potea mancare di eccitare il più grande entusiasmo e di
procacciare al suo autore una gloria non peritura. Però Federico non
si fermò alla idea di comperarsi i dritti di autore; ma concepì il nero
disegno di rubare il quadro del Ferraretti, come prima questi vi avesse
dato le ultime pennellate. L’idea del furto congiungeasi naturalmente
all’idea della morte di Ugo, la quale, per la gracilissima salute di
lui, non parea mica distante.

Noi oseremo spingere il nostro sguardo nelle profonde latebre del cuor
di Federico per leggervi tutta la perversità che vi si ascondeva. Egli
aveva fatto il seguente crudelissimo disegno:

Non abbandonar mai Ugo Ferraretti e stargli d’accanto in tutti
i giorni, in sino a che avesse terminato il suo quadro. Vegliare
attentamente sulla sua salute: non fargli patir difetto di niente;
circondarlo di allettamenti fino al termine del quadro. Badare con ogni
circospezione a tener nascosto quel dipinto ad ogni anima viva, per
modo che, morto il Ferraretti, nissuno al mondo avesse potuto dire che
quel quadro era del giovine artista Pisano. Mostrarsi amico sviscerato
del Ferraretti per poter avere accesso in sua casa ad ogni ora del
giorno e della notte. Allontanare dalla _Casa di Satana_ qualunque
persona la quale, venuta in intrinsechezza, avesse potuto discoprire
l’esistenza del quadro, e finalmente, data l’ultima pennellata alla
grande opera, porre ad arte tutti i mezzi infernali per accelerare la
fine del giovin pittore senza commettere un aperto assassinio!

Era questo il diabolico proponimento del Lennois, e tutto sembrò
sorridere alle sue speranze; tutto corrispose fatalmente alla sua
aspettativa.

In poco tempo la più stretta intrinsechezza fu tra i due giovani
artisti. Federico non sapea dividersi da Ugo, e questi contava i
momenti quando l’amico non era al suo fianco. Federico si sedeva
da costa al Ferraretti allorchè costui lavorava al suo quadro; gli
preparava la tavolozza, gli approntava i pennelli, gli stemperava
i colori, gli riscaldava il caffè col latte, solita colezione del
giovinetto artista. E, quando questi avea dipinto per due o tre ore,
il Lennois facea chiudere il quadro in luogo riposto, e seco menava il
suo amico a spasso nella città, a pranzo in qualche elegante osteria
o in altri luoghi di diporto e di svagamento. Ugo sembrava più rimesso
in salute, e la piccola tosse che solea tormentarlo era sparita. Ma la
tristezza non era scemata in lui, alimentata da un amore infelice e da
sinistri presentimenti.

Ugo avea giurato a Luigia Aldinelli (che ne lo avea richiesto, per
ragioni che diremo in appresso) di non rivelare ad alcuno l’affetto
che avvinceva, nella massima purità, i loro cuori; epperò il giovinetto
si era sempre astenuto di aprire il suo animo all’amico e disvelargli
le angosce di un amore senza speranze. In ogni cinque o sei giorni,
Ugo diceva al Lennois ch’ei si recava in campagna per far visita a un
suo parente; e coloriva a tal modo le sue gite alla Cascina, dov’egli
attingeva novelle ispirazioni pel quadro sublime della _Preghiera_, e
dove ei beveva a gran sorsi il veleno di un amore tanto più infelice
quanto più puro e incontaminato. Le soavissime e care sembianze di
Luigia Aldinelli lasciavano la loro impronta incancellabile nella mente
del giovine artista, il quale riproducevale in tutta la loro purezza
sulla tela.

Ugo avea fatto un mistero a Luigia Aldinelli del quadro ch’ei stava
facendo, però che egli voleva, a suo tempo, procurarle una dolce
sorpresa. Era in quel quadro tutto il cuore dell’artista, colle
sue fervide speranze nel Cielo, col suo amore straziante, colle sue
solitarie passioni.

Circondando il malinconico giovinetto con tutti gli allettamenti della
vita Federico volea fargli prendere a poco a poco il gusto e l’abito
dei piaceri, per poterlo indi spingere ad ogni eccesso, quando giungeva
il tempo di spingerlo alla tomba. Era questo il pensiero del perfido
Lennois. Profittare della debil salute di Ugo Ferraretti per ammazzarlo
cogli stessi piaceri della vita.

Ugo si era dato con trasporto a questo nuovo genere di vita. Il
poveretto avea diciotto anni, avea sensibilità eccessiva, un cuore
amantissimo, ed aveva la fibra di un tisico, vale a dire estremamente
pieghevole agli accessi ed alle commozioni di ogni sorta. D’altra
parte, fino a quell’età, l’infelice non avea provato che le sole
torture della vita; è facile dunque immaginarsi con quale ardore ei si
lanciasse in quella nuova esistenza ricolma di tanti piaceri. Oltre a
ciò Ugo sentiva il bisogno di distrarsi dal pensiero di un amore che
gli rodeva lentamente il cuore. È noto eziandio che coloro i quali
portano nel loro petto il germe fatale della tisi, sono più facili
degli altri ad abbandonarsi a’ piaceri; quasi che un presentimento
segreto gli avverta che debbono affrettarsi a godere, essendo ben corta
la loro carriera.

Ed il giovane Ferraretti si abbandonava a’ piaceri della sua età,
e correva però al precipizio che gli schiudeva la perfida mano
dell’invido francese.

Il quadro la _Preghiera_ era pressochè finito; epperò la vita del suo
autore doveva eziandio accostarsi al suo termine!




IX.

IL CARNEVALE DI PISA


Era giunto il tempo di carnevale.

La bella strada di Lung’Arno si animava di cocchi ripieni di
mascherate, di canti e suoni popolari, di giocose brigate, di festevoli
compagnie. In ogni casa era un divertimento; i ricchi spendeano a
mano franca; i poveri vendeano o impegnavano le loro masserizie; le
donne si abbandonavano con gioia alla danza, gli uomini anche più seri
faceano mille follie. Tutti insomma dimenticavano le cure, le faccende,
i pensieri e si davan tempone, non conoscendo altro dovere che il
divagamento, altra legge che il piacere.

La vita umana è così breve! il piacere così raro! la ragione così
fiacca! le passioni così prepotenti! Vi è tanta seduzione negli occhi
delle donne, ne’ bicchieri di sciampagna, negli accordi melodiosi d’una
musica inebbriante!

Durante tutto il carnevale, Federico aveva spinto l’amico Ferraretti a’
divertimenti di ogni sorta: la mattina al quadro; la sera all’osteria,
al giuoco; al ballo. In pochi giorni Federico avea renduto il giovine
Ugo esperto in ogni maniera di danza; e questi vi si abbandonava con
quell’ardore che a nulla riflette.

In mezzo al fascino de’ veglioni, Ugo avea per poco dimenticata la sua
Luigia: egli vedeva ogni sera tante belle donne, che gli sorrideano e
lanciavano occhiate da renderlo matto di amore! Egli non avea più, per
così dire, il tempo di pensare alla sua Luigia; tranne quando lavorava
al suo quadro, il quale, essendo quasi finito, non richiedea più che
qualche mezz’ora al giorno. Alcune volte, quando Ugo ritiravasi a
casa trafelato e stanco per lunga veglia, l’immagine di Luigia se gli
affacciava al pensiero e gli rimprocciava la sua dimenticanza, il suo
abbandono: spesso lo avvertiva di starsi in guardia contro le insidiose
suggestioni dell’amico... Ma il sonno, che si abbatteva immediatamente
su quella spossata organizzazione, cancellava la cara immagine, e
ne riproduceva di meno pure e modeste alla febbrile fantasia del
Ferraretti.

Nel porsi a letto, Ugo sentiva ogni sera un calore febbrile, il quale
era succeduto da brividi irresistibili d’intenso freddo. Una smania
indicibile, un affannoso eccitamento il tormentavano e il faceano
balzare sulle materasse: il sonno era pieno di larve: eran vaghe e
scinte donne che trescavano; giovinotti che lo invitavano al piacere;
era una confusione di colori, di luce, di fiori, di suoni; un turbine
incessante nel quale ei si avvolgea senza tregua e fino a che cadea
spossato e infranto.

Da queste notti ambasciose Ugo si alzava a stento: tutte le membra
gli dolevano; il capo gli pesava come se fosse stato ripieno di gran
massa di piombo; le braccia gli cascavano inerte, e le ginocchia si
ricusavano al movimento.

Un’apatia invincibile s’impadroniva di lui, per modo che non avea la
forza neanche di vestirsi. Qualche volta ei rimaneva mezzo vestito e
seduto sulla sponda del letto per due o tre ore, senza poter muoversi
e senza sentirsi forte abbastanza da levarsi e vestirsi: rimaneva
immobile in quella positura, fino a tanto che arrivava l’amico Lennois.
Allora il volto di Ugo si animava; una certa vita si appalesava in lui;
l’immagine dei piaceri della veglia davagli forza a sopportar la fatica
de’ piaceri che lo aspettavano la sera.

Veggendo il Ferraretti a tal segno prostrato di forze, Federico
sentivane contento, però che si avvicinava il tempo in cui doveva
estinguersi la vita di Ugo. Il carnevale non doveva finire prima che
questi fosse finito.


Era l’ultima domenica di carnevale. La neve scendeva a lenti fiocchi
sulla terra e si ammonticchiava sulle alture delle case. Ugo Ferraretti
si alzò ben tardi: la sua faccia era così bianca che sembrava un
riverbero del letto di neve ond’eran ricoperte le campagne circostanti
alla _Casa di Satana_. Egli non avea potuto chiuder l’occhio in tutto
il corso della notte precedente; chè le larve de’ suoi estinti fratelli
e quella della madre di fresco trapassata aveano popolata la diserta
sua camera da letto. Oltre a ciò, una civetta era venuta a posarsi
sulla ringhiera del balcone e non avea cessato di fare udire il suo
funebre canto, quasi che avesse sentito colà il fetore d’un morto.
Ugo avea desiderato con ansia la luce del giorno, e, quando questa
ebbe fugate le tenebre, la pesantezza dell’aria esterna e la densa
nebbia che avviluppava le strade facevano ancora durar la notte. Ma in
sull’alba Ugo si addormentò; e il suo sonno durò fino alle undici; fu
un sonno febbrile visitato da spaventevoli fantasmi.

Alzatosi, Ugo die’ le ultime pennellate al suo quadro la _Preghiera_.
E non sì tosto fu compiuto questo sublime lavoro, la campana della
Torre pendente annunziò esser giunto il giorno a metà del suo corso, e
chiamava i fedeli all’ultima Messa che si celebrava nella Cattedrale.
Ugo voleva assistere al divin Sacrificio, ma la forza gli mancava; le
ginocchia piegavansi sotto di lui; e, al di fuora la neve copriva di
candide stelle le regioni dell’aria.

Federico neanche giungeva, e Ugo si sentiva infelice senza il suo
amico: la solitudine era per lui oggimai la miseria, la febbre, le
larve di morte, la tisi; il canto della civetta gli rintronava tuttavia
nelle orecchie.

E stette così fino a sera... Quando la luce si perdè nel cielo, essa
rinacque più viva e rossa nelle case e nelle strade, le quali rifulsero
di mille falò, di mille fiaccole e fanaletti, di mille nicchi accesi in
sulle ringhiere dei balconi e sulle soglie sporgenti delle finestre.
Carnevale spasseggiava sulle vie di Pisa, e il suo lungo mormorio
arrivava sino agli orecchi di Ugo Ferraretti... Allora una specie
di rabbia nervosa afferrò l’infelice artista: egli avrebbe voluto
slanciarsi nel mezzo della folla festante, mischiar le sue grida a
quelle dell’ebbra gioventù che berlingava ne’ baccanali del carnevale:
avrebbe voluto satollarsi di piaceri fino a morire nell’ebbrezza:
avrebbe voluto immergersi fino alla gola nella più sbrigliata
intemperanza, per non trovarsi più a faccia a faccia coi proprii
pensieri, cogli orribil pensieri di un tisico.

Disperate lagrime solcavano le guance di Ugo; lagrime di debolezza, di
delirio... Pochi mesi fa, quel caro giovine avrebbe con indifferenza e
forse con disprezzo e pietà gittati gli occhi su quelle lontane scene
di sollazzi e di piaceri, ed avrebbe trovato nella religione quella
felicità che ora ei dimandava alle larve ingannatrici del mondo. Ma
pochi mesi fa, il Francese non avea calpestata la soglia di quella
casa!

Mezz’ora all’incirca era stato Ugo Ferraretti inchiodato a’ cristalli
del suo balcone, quando il campanello dell’uscio di scale suonò
stridulamente. Ugo fece un balzo sopra se stesso e corse ad aprire.

Era il suo amico Ducastel, il quale sfoggiava per lusso ed eleganza di
vestimento.

— Il quadro? dimandò questi nell’entrare, perciocchè vedendo sì mal
ridotto il misero giovine, temè non fosse morto innanzi di dare le
ultime pennellate al quadro.

— Finito, interamente finito, rispose Ugo, e si affrettava ad accendere
un lume ad olio.

Il volto di Federico si rischiarò, e dal suo petto si sprigionò un gran
sospiro.

— Io vi aspettava con impazienza, Ferdinando, disse Ugo, mentre il
Lennois gittava gli avidi occhi sulla tela: era inquieto, però che in
tutta questa giornata io non vi ho veduto.

— La gran neve che è venuta giù... e poi, questo benedetto carnevale
uccide il tempo... visite, amici, inviti... Ma tu hai una cera
terribile questa sera!... Andiamo su, a divertirci, voglio menarti al
ballo in maschera di Clorinda Valdelli, la cantante.

— Ah! Clorinda Valdelli! davvero! Voi mi portate in sua casa!

— Sì, sì, le ho parlato di te; ella brama di conoscerti, e sono
arcisicuro che sarai ben accetto.

— Andremo in maschera?

— Certo; ho lasciato laggiù nella carrozza due dominò uno rosso e
l’altro nero; il primo per te, il secondo per me.

— Vi sarà molta gente?

— Un diluvio di belle donne; la più brillante gioventù di Pisa;
affogheremo nello sciampagna, e ti dico in confidenza che noi saremo
della _partie carrèe_.[4]

— Che significa?

— Lo saprai... Dimmi un poco, hai dormito abbastanza la scorsa notte?

— Niente; la tosse mi ha impedito... Ho avuto una notte orribile... ho
sofferto... assai... assai...

— Tanto meglio!... voglio dire, tanto peggio; perchè stanotte non
si dormirà; il giorno ci sorprenderà dalla Valdelli; ma vestiti,
su, fa presto; voglio presentarti a lei prima che giunga la folla
degl’invitati e degli adoratori.


Dopo mezz’ora, Federico Lennois presentava Ugo Ferraretti a Clorinda
Valdelli, cantante ricchissima e amica dei piaceri.

La Valdelli era una donna a trent’anni, assai bella, ma di costumi non
al tutto irreprensibili. La cronaca dei salotti non la risparmiava; e
sulle attinenze di costei correvano alcune voci le quali aveano molto
fondamento di verità, e non erano lusinghiere per la sua fama.

La società che la Valdelli ammetteva nelle sue sale non era certamente
la più scelta; il bel sesso che vi figurava apparteneva a quel genere
di donne che non fanno troppo sospirar gli amanti. Le scene fornivano
il lor contingente, erano mogli e sorelle di artisti, cantanti in
prospettiva, ballerine di passaggio o in permanenza; insomma vi
accorreva quella classe di donne, ottime per una festa di carnevale.

Ci era un profluvio di uomini: le maschere confondeano le condizioni;
ed era meglio così, imperciocchè queste non erano tutte alte e
onorevoli; la confusione e il pericolo vi dominavano, e la padrona di
casa non si mostrava molto scrupolosa in fatto di ricevimenti. Era da
scommettere che due terzi delle persone le quali si trovano nelle sue
sale non erano conosciute da lei. Questa noncuranza è comoda per chi
riceve e per chi è ricevuto: ma spesse volte bisogna esclamare in mezzo
al brio della festa: _Badate alle tasche_.

La festa era splendidissima, se si considera la quantità dei lumi,
lo sfoggio delle maschere e il gran numero di gente che ingombrava
il salotto da ballo. Nelle stanze attigue si giuocava, si fumava, si
beveva; e ciascuno trovava a soddisfare il proprio gusto.

Carnevale era nel suo seggio in quella casa: il divertimento era la
legge che vi dominava. Tutta la scioperata gioventù studentesca di
Pisa e dei dintorni era raccolta nelle sale della Valdelli, la quale
distribuiva a dritta e manca i tesori de’ suoi sorrisi. Ma al ballo
essa non volle per compagno che il giovine Ugo Ferraretti: ella stessa
si offrì a ballar con lui in tutta la serata. Si sarebbe detto che ella
avesse giurato di stancarlo a morte, perocchè volle provar con lui la
contradanza, il valser, la galoppa, il cancan.

Dalla Valdelli si ballò il _cancan_ francese, e nessuno ricusò di
ballarlo: lo sciampagna era in terzo tra le coppie.

La Valdelli era vestita alla polacca: la sua bella persona spiccava
sotto i vivaci colori di questo _costume_; e la sua folta capellatura
le cadea sulle spalle, uscendo dal grazioso berretto.

Dai suoi sguardi partivano scintille infiammate. Ugo si sentiva
scoppiare il petto.

Ogni sorta di maschera era ivi: ogni paese sembrava che fosse
rappresentato dal suo _costume_ particolare... Il vocio, il rumore, le
chiacchiere, gl’intrighi, la musica, la danza, la varietà dei colori e
delle fogge, la stranezza delle larve di cera; tutto ciò produceva un
effetto singolare e dava il capogiro, la vertigine, l’ebbrezza.

Ugo parea sostenuto in vita dalla forza del piacere. La Valdelli non
lo lasciava un solo istante, ella scambiava occhiate significative con
Federico Lennois: Ugo Ferraretti era la vittima designata. Egli doveva
morire sotto l’affanno di un valsero.


Un dominò nero, che aveva in testa un berretto di velluto con una larga
penna scarlatta, era sempre dappresso alla coppia di Ugo e di Clorinda
Valdelli. Questo dominò parea che non prendesse parte alcuna alle
comune letizie: esso affissava costantemente quella coppia, e sembrava
seguitar cogli occhi con perplessa ansietà i loro vorticosi movimenti
nel valsero, o voler carpire le loro parole nelle contradanze.

Una volta questo dominò si avvicinò al Ferraretti, e, nel momento in
cui la Valdelli era intenta a rispondere ad alcune maschere che le
avevano presentato dei confetti e dei fiori, sottovoce gli mormorò
nell’orecchio queste parole.

— Voi v’immergete in tutte le delizie del ballo; e la vostra Luigia
piange pel crudele abbandono in cui la lasciaste.

Ugo fu scosso, si voltò subitamente; afferrò il braccio di quel dominò,
ma questi giunse a distrigarsi, e disparve in mezzo alla folla.

Ugo rimase come colpito da un fulmine, ma fu strascinato al valsero
dalla sua inesorabile compagna: era giunto il momento del più gran
delirio. Quel dominò intanto non si lasciò più vedere.

Il valsero durò circa un terzo d’ora. Il colpo fatale era dato al
misero giovinetto: egli si sentiva affogare, e più non potea respirare.

Verso le tre dopo la mezzanotte, la Valdelli menò Ugo Ferraretti in un
salottino, dov’era imbandita una mensa con quattro posate.

Federico Lennois era seduto a fianco di una bionda giovinetta sorella
della Valdelli.

Clorinda invitò il Ferraretti a sedere al suo fianco. Le due coppie
erano l’una di prospetto all’altra.

Ogni maniera di squisitezze era su quella mensa, tra vaghi mazzolini di
fiori, nitidi cristalli e rilucenti doppieri di argento indorato.

Rinunziamo a dipingere la folle gaiezza del banchetto. L’ilarità
attuffava la ragione. Un residuo di modestia fu soffocato ne’ vapori
dell’ebbrezza.

Ugo si trovò la Valdelli nelle braccia. Egli sentivasi ardere e
divampare il petto.

Lo sciampagna fremea nei bicchieri, come il sangue nelle arterie di
quei quattro commensali.

Dieci bottiglie disparvero in un baleno. Ugo ne aveva bevuto tre egli
solo...

Le sue labbra erano lividissime.

La Valdelli cantava:

    Allor che ne’ be’ vortici
    D’un valse ei mi stringea,
    E che il suo sguardo elettrico
    Quest’anima accendea;
    Rapita in ciel credeami
    Nell’estasi d’amor.

    Oh, suora mia quell’aere
    Tutto spirava amore:
    Stretta al suo seno e trepida,
    Scoppiar sentiami il core.
    Quell’ora sì incantevole
    Oh se tornasse ancor!

Questi versi finirono di gittare lo scompiglio nelle menti.

Federico Lennois si alzò, colmò un gran bicchiere di poderoso vino, e
intuonò con voce stentorea il seguente brindisi:

    Per passar lungamente e felici
    Questo sogno che vita si appella,
    Sempre a mensa restiam cogli amici;
    Esultiam tra l’amore e il bicchier,
    Viva il vino e Clorinda la bella,
    Da noi lungi ogni tristo pensier!

E, dopo aver vuotato di un tratto il conico cristallo, e riempiutolo,
ripigliò:

    Di letizia sia colmo ogni core,
    Brilli il nappo qual vivida stella,
    E lo sguardo sfavilli d’amore
    D’ogni dama pel suo cavalier.
    Viva il vino e Clorinda la bella.
    Si disperda ogni tristo pensier!

Ugo Ferraretti fu obbligato dal Lennois e dalle donne a ripetere questo
brindisi; ma egli avea del tutto perduta la voce, si alzò barcollando;
fece uno sforzo violento per cantare... ma un orribile urto di tosse il
colse... e, invece delle parole di letizia, cacciò dalla bocca un rivo
di sangue!

Un grido straziante fu udito nella stanza contigua... Ma quel grido fu
perduto nel rumore della danza che si continuava ancora nel salone.

Ugo Ferraretti era ricascato sulla sua sedia, privo di sensi e bianco
come la salvietta, che stringea convulsivamente tra le mani.

Federico Lennois guardava con occhi asciutti l’infelice sua vittima; e
un sogghigno di trionfo balenava sulle sue labbra, mentre canticchiava
con beffarda ironia:

    Viva il _rosso_ e Clorinda la bella;
    Vada a monte ogni tristo pensier!




X.

UN’ALTRA MASCHERA


Ugo Ferraretti, dopo il terribile accidente da cui fu colpito a casa
Valdelli, era stato trasportato in casa sua più morto che vivo.

La Valdelli volea mandare un suo domestico per assistere lo sventurato
giovine, ma Federico Lennois pregolla di astenersene, perciocchè egli
avrebbe pensato a tutto ciò che era necessario pel disgraziato amico.

Nella mattina del lunedì Ugo parve più rimesso e tranquillo: qualche
cosa di soavemente sereno era nelle sue sembianze; e l’anima sua era
tutta staccata dalle mondane passioni, e rivolta al Cielo.

Egli non avea proferita nessuna parola; ma i suoi occhi eran fissi con
amore sul perfido amico, il quale non lo aveva neppur per un momento
abbandonato, temendo che alcuno entrasse nella camera dell’infermo e
discoprisse l’esistenza del quadro. Federico era seduto alla sponda del
letto di Ugo, e con ansia contava i momenti di quella vita, la cui fine
egli aveva sì barbaramente affrettato.

Verso il mezzo giorno, Ugo fe’ segno al suo amico che se gli fosse più
avvicinato, però che la sua voce era quasi perduta; accennò di voler
bere, e, dopo di aver rinfrescate le sue labbra con un sorso di acqua,
così parlò al Francese:

— Ferdinando... sta sera o... domani... io più non sarò...

— Speriamo, mio caro Ferraretti, interruppe il ribaldo con doppia
significazione; una di conforto al moribondo e l’altra per sè medesimo.

— Ora io più non ispero che congiungermi ai miei carissimi, soggiunse
Ugo; la vita... mi abbandona... tra qualche ora io forse non potrò
più parlare.... Ascoltami bene, amico mio.... Un’ultima.... grazia....
ti chiedo.... fa che il mio corpo riposi a fianco di quelli dei miei
genitori... e de’ miei fratelli... là nel nostro Camposanto, da me...
tante volte visitato, e dove le lagrime che io versava sulle fosse a
me care faceano forse sbucciarvi quei malinconici fiori... ch’io mi
piaceva di cogliere... e di recare alla mamma... Dì, Ferdinando, mi
darai questa ultima prova della tua amicizia?

— E ne dubiti? rispose il falso amico, fingendo di nettarsi una lagrima.

— Ed io voglio... mostrartene la mia gratitudine, ripigliò Ugo con
affannoso parlare... Quel quadro...

— Ebbene? esclamò con occhi infiammati il Lennois.

— Quel quadro... io l’affido a te... esso è tuo.

— Mio!!!

— Sì esso è tuo... è l’unico contrassegno di amicizia, ch’io possa
darti... Tu lo venderai; ma non qui... vendilo in qualche altro
paese d’Italia.... Vorrei che lo vendessi al Principe T... a Roma,
il quale vien generalmente riputato esimio protettore e conoscitore
di arti belle... Mi dice l’animo che quel quadro sarà... trovato
un capolavoro... che il mio nome sarà pronunziato con rispetto
dagl’Italiani... Oh perdona, perdona, mio Dio, se un pensiero di
vanagloria è in me in queste ore supreme... della mia vita... Ma è
questo il compenso che tu dai ai miei corti giorni, visitati da tanto
dolore, da tante privazioni, da tante sofferenze!

— Sì Ugo disse Federico prendendo con ipocrito viso di amicizia la
gelida mano dell’artista, il tuo quadro è un capolavoro... esso è
destinato a valicare i secoli portando il tuo nome sulle ali della
fama... Possa tu vivere ancora lunghi anni! ma se al dolore di perderti
mi riserba il cielo, sii sicuro che in tutti gli istanti della mia
vita mi adoprerò a far noti il tuo genio e le tue sventure... Sì Ugo,
illustre artista tu sei, e il tuo quadro la _Preghiera_ empirà del tuo
nome il mondo civile... abbiti piena e sincera la mia ammirazione...
Ma spetta a tutti quelli che han mente e cuore il lodar te degnamente:
spetta a’ posteri, delle cui lodi tu ancor vivo godi gran parte col
pensiero. Ugo Ferraretti, tu devi e con ragione superbire dell’opera
tua...

Strascinato dall’entusiasmo d’una perfetta simulazione, il Lennois
riprese come chiaroveggente nel futuro:

— Vedi.... vedi... quella schiera infinita di ammiratori che si
accalcano intorno alla tua tela e se ne partono plaudenti col cuore e
colle labbra... Odi quel concerto di elogi che si ripetono di giorno
in giorno, di anno in anno, di secolo in secolo... Vedi quella turba di
mezzani pittori ed anco di non pochi abili, che si affrettano a copiare
la tua magnifica dipintura, degna di aver posto accanto alle tavolette
del Caracci, dello Zingaro, del Guido. Oh, le immagini ch’io presento
al tuo pensiero, Ugo Ferraretti, non son mica esagerate fantasie di
una troppo condiscendente e affettuosa amicizia; no, il quadro ch’io
ti fo non è caricato, ed è forse dammeno del vero... Ugo Ferraretti qui
alla sponda del tuo letto, in quest’ora solenne, nel silenzio di questa
camera, io ti proclamo un genio immortale, e bacio questa mano che
creava quel prodigio dell’arte.

È incredibile come questa serpe sapesse imitare la colomba, e come il
suo linguaggio si vestisse di tutt’i tuoni dello schietto entusiasmo
figlio della più cordiale amicizia. Non trascuriam poi di dire che era,
d’altra parte, convintissimo dell’alto valore e de’ meriti singolari
del quadro di Ugo.

— Basta, basta, mormorava con voce appena sensibile il tradito
italiano, basta... non più... la gioia mi soffoca... Iddio mi ha fatto
la grazia di farmi terminare il mio lavoro... Oh se io potessi rivedere
per l’ultima volta...

— Chi mai? dimandò il Francese raggrottando le ciglia.

— Quella giovinetta che prega... Tra poco forse pregherà per me! Ed
io l’ho abbandonata, posta in obblio!... Oh se io potessi rivederla un
solo istante, io morrei, contento!

Federico non poteva comprendere il senso arcano di queste parole, e le
reputò dettate da un cominciamento di delirio.

— Sì, Ugo, diletto amico, quella donna pregherà... pregherà sempre.....
pregherà per farti ottenere quella gloria nel cielo che già ti sei
conquistata in sulla terra; e con quella pregheranno tutti gli uomini
che leggeranno le pagine crudeli della tua biografia... Oh, quando
l’Italia e il mondo sapranno che un genio moriva nella più squallida
miseria: che un Francese gli mitigava il più scellerato abbandono;
quando si saprà che in una strada solitaria di Pisa, in una casa
maledetta, l’autore della _Preghiera_ esalava gli aneliti estremi,
senza che un sol Pisano fosse venuto a confortare gli ultimi momenti,
il mondo ripeterà con Dante Allighieri:

    _Ahi, Pisa vituperio delle genti_...
    . . . . . . . . . . . . . . . . . .
    _Non dovei tu i figliuoli porre a tal croce_.

— No Ferdinando... Iddio benedica il mio paese, com’io lo benedico,
interruppe il moribondo. Non più, non più parole di vendette e di
odio... Un figliuolo non dee giammai svillaneggiare la madre sua, e,
quali che sieno i torti di questa non debbe giammai nel petto di quello
venir manco l’amore e la gratitudine. Maledetto è da Dio chi svilisce
e maledice la terra nativa. Sono cinque secoli che Pisa piange per
l’amaro verso del fiorentino Allighieri.. Il Redentor degli uomini
comanda il perdono: bellissima e santa legge che allarga il cuore e lo
fa degno di ricevere il divino perdono... Si, mio Dio, Dio d’infinita
misericordia, perdona le follie cui mi sono abbandonato e che mi hanno
accelerata la morte... Perdonami siccome io perdono col cuore a tutti
quelli che hanno fatto del male, e specialmente al francese... Giacomo
Paillard.

Federico si avea sentito ribalzare il cuore a queste ultime parole,
come se Ugo avesse detto: _e specialmente al francese Ferdinando
Ducastel_.

Il francese Federico Lennois, nato a Auteuil, uccideva abbracciando la
sua vittima e facendoglisi credere sviscerato amico; appunto come il
francese Daniele de’ Rimini, nato a Baionna, assassinava il Conte di
Sierra Blonda riconfermandogli un affetto caldissimo a tutta pruova.

Per rimuovere il malanimo contro i Pisani che le calunnie del Lennois
han potuto far nascere ne’ nostri lettori, ci diamo premura di dire che
allo spuntar del giorno del lunedì e in tutto il corso della giornata
come anche il domani, non pochi tra conoscenti del Ferraretti e altri
della festa della sera precedente, si erano presentati ad informarsi
della salute del giovine pittore e a far profferte larghissime di
servigi e di assistenza; ma Federico avea, con isvariati pretesti,
allontanate le officiose persone, per rimaner solo appo il letto del
moribondo, a fine di non far nascere ostacoli al compimento del suo
divisamento infernale.

Ugo era caduto nell’abbattimento: le parole che avea proferito gli
aveano fatto crescere l’affanno, in tanto che ora si sentiva affogare:
volle essere posto a sedere in mezzo al letto, e Federico il sollevò
adagiandone la schiena debolissima a un batuffolo di guanciali.

Sembraci superfluo il dire che Federico, dal dì che si era fatto
intrinseco del giovine artista non risparmiava danaro e per
procacciargli sollazzi e piaceri, arma di cui lo scellerato si era
servito per cacciarlo alla tomba, e per rifornirlo di que’ comodi che
rendono piacevole la vita, e di tutto ciò di cui il meschino sembrava
patir difetto. Egli spendeva di buonissima voglia il suo denaro, però
che sapea che, alla morte dalla sua vittima, i quattrini gli sarebbero
rientrati in saccoccia con larga mano di guadagni per la vendita del
quadro.

A capo di alcuni minuti, Ugo ricercò novellamente la mano del Lennois e
gli disse con estrema lentezza:

— Ferdinando... dal ricavato della vendita del mio quadro... tu....
mi farai la grazia... di pagare quattro mesi di pigione al padrone di
questa casa... Non voglio che... la memoria di me venga macchiata in
qualsivoglia modo... Me lo prometti?

— Lo giuro, mio carissimo, vivi tranquillo!

— Morrò tranquillo! mormorò il misero.

E più non parlò insino a sera.

Come prima si fe’ bruno nell’aria, cominciò a farsi udire
indistintamente il rumor delle mascherate per le vie; il brighella,
il dottore, l’arlecchino e il pulcinella francese andavano per le
strade buffonando, e cantando, e dicendo lepidezze più o meno argute,
e facendo tanta baldoria da parer demonii e peggio. A seconda che
passavano per una strada, una folla di sfaccendati, di lerci, di
monelli, di donne del popolo traevano dietro a loro, menando a tondo
tutti quelli che incontravano, di tal maniera che qualche baruffa non
mancava di rendere più vivace il divertimento.

Questa mascherata avea percorso rapidamente parecchie vie e stradelle
e ronchi, fermandosi or qui or là, a tenore dello spasso che si
promettea, quando un uomo di mezzo alla folla gridò:

— Alla Casa di Satana.

— Sì, sì, alla Casa di Satana.

E tutti accolsero con grandi urli e fischi questa proposta, e si
diedero a correre, come il turbine mosso dal vento, verso la strada
dove era quella casa.

— Che cosa è questo rumore? dimandò Ugo colpito dal gran frastuono che
si facea sotto la sua abitazione.

— È una mascherata, rispose Lennois.

— Ah! una mascherata... mi ricordo... un festino, non è vero?... un
banchetto... O mio Dio, mio Dio! il tuo perdono!...

Il rumore cresceva a dismisura, era un concerto di voci altissime, di
canti spropositati e osceni, di grida stonate.

— Saliamo sulla casa maledetta, gridò un arlecchino.

— All’assalto di Satana, gridarono parecchi altri.

E tutti si avviarono a salire sull’abitazione.

Si picchiò all’uscio da scala a colpi di mazze e di randelli. Federico
fu spaventato, ma, non si perdendo d’animo, andò a dischiudere la
porta.

— Alto là, signori, non vi inoltrate... qui, in casa, è un moribondo.

Cessarono di repente il fragore e le grida.

— Un moribondo! esclamò una voce, vogliamo vederlo.

— Non posso permettervi l’ingresso; la vostra presenza, le fogge de’
vostri abiti, le strane maschere che coprono i vostri volti, potrebbero
distogliere i suoi pensieri e farli deviare dal cammino del cielo, al
quale in questo momento debbono esser drizzati.

— Lasciamo dunque che muoia in pace, disse un brighella; andiamo,
amici; questo luogo non fa per noi, puzza di cimitero.

— Andare a scegliere la _Casa di Satana_ per morirvi dentro, osservò un
pagliaccio; che razza d’idea!

E tutti se le svignarono quatto quatto per le scale, timorosi di
far strepito. Tanto è vero che la morte incute rispetto anche a’ più
baldanzosi e sfrenati.

Il martedì, ultimo giorno di Carnevale, era anche l’ultimo della vita
dello sventurato giovine Ugo Ferraretti.

Federico Lennois non l’aveva abbandonato nella notte del lunedì...
Vinto dalla stanchezza e dalle veglie, ei si era abbandonato sovra una
scrinata poltrona, dove il sonno l’avea colto.

Quando si destò verso l’alba del martedì, Ugo aveva una insolita fiamma
negli occhi.

Dio, Dio, ti ringrazio, mormorava più col pensiero che colle labbra,
l’ho veduta, l’ho veduta! questa grazia mi è stata concessa! ora sì che
muoio contento: niente altro ho a desiderare.

Federico non poteva udir queste parole che il moribondo pronunziava con
voce sì debole da non colpir neanche i propri orecchi... Veggendolo
muovere le labbra, il Francese suppose che quegli fosse preso dal
delirio, e procurò di richiamargli le idee ad uno stato più naturale.

Ugo non parlò più; ma sulle sue sembianze era sparsa una soavità che di
rado si osserva su i volti de’ vicini a trapassare.

Verso le vent’ora all’italiana, Ugo proferì distintamente questa parola;

— Un sacerdote.

Lo scellerato Federico finse di non averla intesa: il ribaldo temea
che un ministero di Dio discoprisse il quadro, sia per proprie
osservazioni, sia per la stessa rivelazione dell’infermo.

Ugo ripetè parecchie volte con ansia quella parola; ma Federico si
mostrò distratto, occupato.

Il moribondo congiunse le mani, rivolse le pupille al cielo, e si pose
a pregar colla mente.


Le ventiquattro ore suonavano al gran Campanile, quando Ugo Ferraretti
fece uno sforzo, come se avesse voluto alzarsi dal letto; guardò
attorno alla camera con occhi spalancati; mise un gran sospiro... o
singulto; e voltò le spalle a Federico Lennois, il quale, per vincer la
noia di quelle lunghe ore, leggeva sbadatamente un romanzo francese.

Dopo un paio d’ore di assoluto silenzio, Federico trasse alla volta del
letto dell’infermo, il chiamò per nome, le scosse,.. indi mise un grido
di gioia feroce. UGO FERRARETTI ERA MORTO!!

Il domani, giorno delle ceneri, il corpo del Ferraretti era disteso nel
suo medesimo letto di dolori, senz’altro apparato funebre che quattro
candele messe a’ quattro angoli del letto.

Nessun vivente era in quella casa abbandonata.

Federico Lennois era sparito nella notte portando seco il quadro la
_Preghiera_.

Poche ore prima che i becchini fossero venuti per trasportare il
cadavere al suo asilo, una donna era entrata in quelle stanze dov’era
il morto.

Questa donna, giovane e bella, portava sul suo volto l’impronta della
disperazione.

Ella avea tra le mani parecchi oggetti, qualche cosa come un vasetto
ripieno di cera liquefatta ed altro recipiente con gesso.

Ella si accostò al cadavere, lo covrì di baci e di lagrime; indi
applicò una forma di gesso sul volto dell’estinto, e vi gittò la cera.

LA MASCHERA di Ugo Ferraretti era fatta: il suo volto era riprodotto!

Quella donna guardò lungo tempo le bianche sembianze del cadavere;
pianse a lagrime dirotte; s’inginocchiò alla sponda del letto e pregò.

Era ella in quel momento il quadro vivo della PREGHIERA.

Era Luigia Aldinelli.




_Parte Terza_




I.

I DUE BAMBINI


Prima che riprendiamo la nostra narrazione al punto dove la lasciammo
alla fine della prima parte, cioè, alla morte del giovin francese
Giustino Victor, e pria che proseguiamo a raccontare le tristizie del
Lennois, è mestieri che facciam conoscere ai nostri lettori qual si fu
la prima giovinezza di questo malvagio, e quali sventure ad un tempo e
turpitudini l’accompagnarono.


Lasciamo alquanto avvolta nel mistero la storia della sua nascita.
Solamente dir dobbiamo che la natura sembrò aver posto il marchio della
sua riprovazione su questo fanciullo, sulla cui schiena era una larga
macchia nera, la quale vi restò incancellata; anzi vennesi rabbuiando
sempre più a guisa di nero scudo.

Federico era figlio della colpa. La dimora del Baronetto Edmondo
Brighton a Parigi, e propriamente nelle vicinanze di Auteuil,
non poteva esser feconda che degli stessi errori, i quali avevano
contrassegnata la sua permanenza a Cadice, a Siviglia, a Bajona, a
Glascovia e a Pisa.

Zenaide era stata la più bella giovinetta dei dintorni di Auteuil.
La domenica, quando ella si recava colla mamma alla chiesa, tutti
gli scapestratelli del villaggio e tutti i signorotti parigini,
che traevano a diporto in quelle amene campagne, avevano qualche
alloccheria a rivolgerle, cui ella rispondeva pressocchè sempre
regalando un sorrisetto a ciascheduno... Ella si vestiva sempre con
un’attillatura superiore al suo stato e alla sua nascita, perciò che
suo padre non era stato che un operaio dabbene ma povero, il quale
avea per lungo tempo servito, in qualità di scardassiere, in uno dei
lanificii di proprietà della famiglia di Orbeil... Zenaide, camminando
a fianco della mamma, non facea che voltarsi addietro ogni momento
per dare orecchio ai galanti che mai non mancavano di seguitarla...
La vanità e per essa la ingordigia del denaro dominavano nel cuore di
questa disgraziata fanciulla; ella sognava sempre uno stato che potesse
abilitarla a sfoggiar di abiti, una fortuna che le procurasse tutti gli
allettamenti della vita... Ella sdegnava di accomunarsi colle altre sue
compagne, alle quali si estimava superiore per la sua bellezza e per
gli sguardi signorili che questa le attirava. Zenaide avea disprezzato
i migliori matrimoni di giovani operai, perchè le sue mire erano più in
su... Egli è certo che la sua rara bellezza avrebbe potuto innalzarla;
ma il suo cuore non corrispondeva al suo volto; e il grido delle sue
male tendenze allontanava ogni buon proponimento.

I giovanotti di Parigi se le faceano d’attorno nel solo intento
di burlarsene: i regalucci piovevano, e Zenaide era sempre la più
scontenta figliuola del mondo; imperocchè quei piccoli presenti non
faceano che darle il gusto dell’ozio senza attutire la sua smodata
brama di danaro.

A diciotto anni, quando una donna possiede singolar bellezza, si crede
dispensata dal pensare a quelle cose che sole rimangono, quando i
diciotto anni e la bellezza saranno passati; e reputa inutili tutte
quelle doti morali, senza le quali la donna è debil canna che si
piega allo spirar di ogni vento, e si frange all’urto del più lieve
uragano. E Zenaide non poteva sfuggire agl’incessanti pericoli, in cui
la gittava la sua giovinezza, piena di tristi passioni e sgovernata di
freno morale.

La virtù della donna è più fragile del filo d’erba che cresce
sull’altezza di un colle esposto al tempestar dei venti... Uno sguardo,
una parola, e quella virtù non è più, e una vita d’innocenza è travolta
in una vita di rimorsi. Ma Dio pose a guardia di quella virtù uno scudo
di adamante, il pudore. Meschina di colei che gittò lungi da sè questo
usbergo, e che porse compiacente l’orecchio a’ melliflui detti della
seduzione!

Il Baronetto Edmondo Brighton, andando un giorno a caccia con parecchi
suoi amici nella _Pianura dell’Usignuolo_, presso Auteuil, vide la
bellissima Zenaide, e fu preso d’amore per questa fanciulla. L’amore
nel petto di quest’uomo era odio alla virtù dell’oggetto che egli
amava. Edmondo era straricco, e gittava il denaro con una facilità
incredibile.

La pioggia d’oro sorprese e ingannò la Danae novella. L’antico mito si
riproduceva in una casipola d’Auteuil!

Zenaide non fu veduta per molti mesi ne’ soliti luoghi dov’ella usava,
e poi la si vide con un puttino tra le braccia, un bambinello di un
mese, così leggiadro e gentile, che le vicine le diceano, in baciandolo
su e giù per tutto il volto, ch’ei rassembrava un figliuol di principe,
di duca o di altro nobil personaggio. E poi, queste medesime vicine che
aveano tante volte baciato e ribaciato il bambinello, e dette le più
care parole alla Zenaide, quando la sera raccoglievansi in crocchio,
teneano presso a poco questa conversazione:

— Margherita, sai tu donde sia piovuto alla Zenaide quella bella
creatura?

— Non farmi mo la stordita, Paolina; non ti ha ella detto che si è
maritata?

— È vero, ma che so! cotesto marito, io non l’ho mica veduto; e tu,
Margherita?

— Io neanche l’ho veduto... Dio ci guardi dal pensar male del prossimo;
ma è noto a tutto il paese che la Zenaide non è poi la più riservata
figliuola del mondo.

— Venirci ad imbeccare questa storiella di marito!... Per me, non ne
credo niente... E che nome ha cotesto marito di paglia?

— Ella dice che si chiama Francesco Lennois; che è un gran benestante
di campagna, e che, dopo averla sposata, l’ha menata non so dove, onde
noi non l’abbiam veduta per qualche tempo.. Che te ne pare, eh?

— Gesù e Maria!... che scandalo! Per me, mi guardi il cielo dal pensar
male del prossimo; ma voglio mettere su il più bel paio di orecchini
che tengo, per sostener che quel bambino...

— Avrà la buona ventura, se è vero quel che dicono, che i bastardelli
hanno la miglior sorte in questo mondaccio.

Tali cose buccinavansi tra quelle donne, e di questo passo trottava la
conversazione con isvariate annotazioni, chiose e comenti non del tutto
conformi a’ precetti della cristiana carità.

La Zenaide intanto avea dato giù a vista, ed il suo volto, per lo
addietro vera miniatura leggiadrissima, ora si rassomigliava piuttosto
ad una di quelle immagini che veggonsi per istrada e che la pioggia e
il tempo hanno tutte scolorate e impallidite.

Ella avea presentato alla gente del paese, in qualità di marito,
un certo Francesco Lennois, uomo di circa cinquant’anni, e che alla
pronunzia sembrava un Avergnese.

Non sapremmo dire chi fosse questi e che parte rappresentasse nella
trista e vergognosa commedia. Si tiri un velo di carità su gli errori
delle passioni, e si guardi alle funeste conseguenze cui mena l’obblio
de’ più sacri doveri.

Pochissimo tempo dopo la nascita di quel bambinello, cui si era dato
il nome di Federico Lennois, un gravissimo avvenimento arrecò sventura
nel Castello d’Orbeil. Un arresto politico venne fulminato contro il
Visconte: fu un prodigio la sua salvezza. Sotto un abile travestimento,
egli era pervenuto a raggiungere la frontiera della Svizzera, per
involarsi alla persecuzione del nuovo governo francese. Frattanto, il
giorno dopo della fuga di lui, la Viscontessa, che era stata presa da
spavento grandissimo per la vita del consorte, fu assalita da dolori di
un parto prematuro, e, tra convulsioni che minacciarono di ucciderla,
mise al mondo una creatura, alla quale fu imposto il nome di Augusto.

La Viscontessa rimase per oltre un mese in uno stato che fece temere
pe’ suoi giorni. Il difficile e intempestivo parto avea necessitato
la mano del chirurgo: la vita del figlioletto e della madre fu salva
dall’abilità dell’uomo dell’arte.

Il bambinello, tratto a stento dal seno materno, non potea ricevere i
primi succhi vitali dalla stessa genitrice, pericolosamente inferma;
era mestieri d’una balia... Si sapeva al Castello d’Orbeil che la
figliuola dello scardassiere, Zenaide, si era sgravata di fresco: fu
però mandata a chiamare e invitata a nutrire il fanciulletto Augusto.
Ella accettò subitamente la proposta, e il puttino le venne abbandonato
tra le braccia. Ella sel menò seco alla sua dimora, dov’era eziandio il
proprio figliuolo.

La prima parola che la Viscontessa pronunziò, dappoi che fu nello stato
di esprimere i suoi pensieri, fu il desiderio di vedere il pargoletto
suo figliuolo. Fu mandato a chiamar Zenaide col bambino; e costei, dopo
un’ora, era con questo al castello d’Orbeil.

La madre si stemperò in baci e in lagrime di tenerezza sul bianco
visino della creatura, su cui l’aria pura della campagna aveva operato
salutari effetti. E poscia il fanciullo fu riconsegnato alla nutrice,
che si affrettò di abbandonare il castello d’Orbeil. Si sarebbe detto
che Zenaide avesse fretta di togliere il figlio dalle braccia della
madre.

Quando la balia era tornata al Castello per presentare il bambino alla
Viscontessa, lasciava leggere sul suo volto un’agitazione e come un
sentimento di paura. Ma nissun badò a lei, e tanto meno la madre, che,
abbandonandosi alla sua tenerezza inverso quell’angiolo di figlio, era
tutta assorta nel piacere di abbracciare e baciare la carissima prole,
la quale poco mancò non le avesse costato la vita.

Passò qualche anno — La Zenaide veniva di tempo in tempo al Castello
d’Orbeil, e vi s’intrattenea per lo più parecchi giorni col fanciullo
Augusto, il quale crescea bello e gentile come un amoretto. La
Viscontessa non sapea saziarsi di accarezzarlo, di stringerselo al seno
e covrirlo di baci, e largamente ricompensava le cure onde Zenaide
circondava quella creaturina, prodigalizzandole, per così dire, gli
affetti d’una madre.

E nel fatto, non potea dirsi che i testimonii di amore che la nutrice
mostrava inverso il figliuolo del Visconte fossero dettati in lei dal
desiderio di lusingare l’amorevolezza della madre e di cattivarsene
le buone grazie, profondendo carezze e baci senza numero al piccol
pargoletto; imperciocchè bisognava veder la Zenaide quando era sola
nella sua abitazione co’ due bambini, di cui l’uno erale figlio e
l’altro figliuol di latte.

Torceremmo volentieri i nostri sguardi dallo spettacolo che ci
offriva quella donna snaturatissima, se non sentissimo il dovere di
non trascurare alcuni fatti che saranno di non poca importanza per la

